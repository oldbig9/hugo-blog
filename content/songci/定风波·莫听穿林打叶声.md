---
title: "定风波·莫听穿林打叶声"
date: 2023-01-15 17:09:52
draft: false
categories:
- 诗词
---

## <center>定风波</center>
**<center>苏轼</center>**

*(三月七日沙湖道中遇雨。雨具先去，同行皆狼狈，余独不觉。已遂晴，故作此词)*

> 莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。
>
> 料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。
