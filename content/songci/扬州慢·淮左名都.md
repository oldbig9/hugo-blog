---
title: "扬州慢·淮左名都"
icon: "article"
date: 2023-01-08 20:32:33
draft: false
categories:
- 诗词
---

## 扬州慢
**姜夔**

> 淮左名都，竹西佳处，解鞍少驻初程。过春风十里，尽荞麦青青。自胡马窥江去后，废池乔木，犹厌言兵。渐黄昏，清角吹寒，都在空城。
>
> 杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生！
